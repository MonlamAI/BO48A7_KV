སྨན་བླའི་སྒོམ་བཟླས་ཤིན་ཏུ་བསྡུས་པ་ཕན་བདེའི་མྱུར་ལམ་ཞེས་བྱ་བ་བཞུགས་སོ།  །ན་མོ་གུ་རུ་བྷཻཥ་ཛྱེ་རཱ་ཛཱ་ཡ།  འདིར་སྨན་བླའི་སྒོམ་བཟླས་མདོར་བསྡུས་པའི་ཚུལ་གྱིས་ཉམས་སུ་ལེན་པར་འདོད་པས༑  སངས་རྒྱས་ཆོས་དང་ཚོགས་ཀྱི་མཆོག་རྣམས་ལ།  །སོགས་སྐྱབས་སེམས་ལན་གསུམ་དང་།  སེམས་ཅན་ཐམས་ཅད་བདེ་བ་དང་སོགས་ཚད་མེད་བཞི་བསྒོམ།  ༀ་སྭབྷཱ་བ་ཤུདྡྷཿསརྦ་དྷ་རྨཱཿསྭབྷཱ་བ་ཤུདྡྷོ྅་ཧྃ།  སྟོང་པའི་ངང་ལས་པད་ཟླའི་གདན་གྱི་སྟེང་།  །རང་སེམས་ཧཱུྂ་ཡིག་འོད་ཀྱིས་དོན་གཉིས་བསྒྲུབས།  །ཚུར་འདུས་བདག་ཉིད་བཅོམ་ལྡན་སྨན་གྱི་བླ།  །སྐུ་མདོག་མཐིང་ག་ཞལ་གཅིག་ཕྱག་གཉིས་པ།  །ཕྱག་གཡས་མཆོག་སྦྱིན་ཕྱག་རྒྱས་ཨ་རུ་ར།  །གཡོན་པས་མཉམ་གཞག་བདུད་རྩིའི་ལྷུང་བཟེད་བསྣམས།  །མཚན་དཔེའི་དཔལ་འབར་ཆོས་གོས་རྣམ་གསུམ་གསོལ།  །ཞབས་གཉིས་རྡོ་རྗེའི་སྐྱིལ་མོ་ཀྲུང་གིས་བཞུགས།  །གཡས་སུ་རྒྱལ་སྲས་ཉི་ལྟར་སྣང་བྱེད་དམར།  །ཕྱག་གཡོན་ཉི་མས་མཚན་པའི་པདྨ་བསྣམས།  །གཡོན་དུ་ཟླ་ལྟར་སྣང་བྱེད་སྐུ་མདོག་དཀར།  །ཕྱག་གཡོན་ཟླ་བས་མཚན་པའི་པདྨ་འཛིན།  །གཉིས་ཀ་གཡས་པས་མཆོག་སྦྱིན་ཕྱག་རྒྱ་མཛད།  །དར་དང་རིན་ཆེན་རྒྱན་རྫོགས་གཙོ་བོ་ལ།  །འདུད་པའི་ཚུལ་གྱིས་པད་ཟླའི་གདན་ལ་བཞེངས།  །གཙོ་འཁོར་ཀུན་གྱི་གནས་གསུམ་འབྲུ་གསུམ་མཚན།  །དེ་ལས་འོད་འཕྲོས་ཕྱོགས་བཅུའི་རྒྱལ་བ་ཀུན།  །བཅོམ་ལྡན་སྨན་གྱི་བླ་མའི་རྣམ་པ་རུ།  །མདུན་གྱི་ནམ་མཁར་བཛྲ་ས་མཱ་ཛཿ  ཛཿཧཱུྂ་བཾ་ཧོཿརང་ལ་གཉིས་མེད་ཐིམ།  །ཐུགས་ཀར་ཟླ་སྟེང་ཧཱུྂ་མཐར་སྔགས་ཕྲེང་ལས།  །འོད་འཕྲོས་འཕགས་མཆོད་འགྲོ་ཀུན་སྒྲིབ་གཉིས་སྦྱངས།  །སྲས་བཅས་རྒྱལ་བའི་ཐུགས་རྗེ་བྱིན་རླབས་ཀུན།  །ཚུར་འདུས་བདག་རྒྱུད་བྱིན་གྱིས་བརླབ་པར་གྱུར།  ཏདྱ་ཐཱ།  ༀ་བྷཻ་ཥ་ཛྱ་མ་ཧཱ་བྷཻཥ་ཛྱེ་རཱ་ཛ་ས་མུངྒ་ཏེ་སྭཱ་ཧཱ།  ཞེས་ཅི་ནུས་དང་།  སྤྲོ་ན་གཟུངས་རིང་ཀྱང་བཟླ།  མཐར་བདག་བསྐྱེད་ཀྱི་ཡེ་ཤེས་པ་མདུན་གྱི་ནམ་མཁར་བྱོན་པ་ལ།  ༀ་བྷཻཥ་ཛྱེ་རཱ་ཛ་ས་པ་རི་ཝཱ་ཨརྑྷཾ་སོགས་ཀྱིས་མཆོད།  ཐུགས་རྗེ་ཀུན་ལ་སྙོམས་པའི་བཅོམ་ལྡན་འདས།  །མཚན་ཙམ་ཐོས་པས་ངན་འགྲོའི་སྡུག་བསྔལ་སེལ།  །དུག་གསུམ་ནད་སེལ་སངས་རྒྱས་སྨན་གྱི་བླ།  །བཻཌཱུརྻ་ཡི་འོད་ལ་ཕྱག་འཚལ་ལོ།  །བཅོམ་ལྡན་དེ་བཞིན་གཤེགས་པ་དགྲ་བཅོམ་པ།  །ཡང་དག་རྫོགས་པའི་སངས་རྒྱས་སྨན་གྱི་བླས།  །བདག་དང་མཐའ་ཡས་སེམས་ཅན་ཐམས་ཅད་ལ།  །མཆོག་དང་ཐུན་མོང་དངོས་གྲུབ་སྩལ་དུ་གསོལ།  །ཞེས་བསྟོད་ཅིང་གསོལ་བ་གདབ་ལ།  ༀ་བཛྲ་མུཿས་གཤེགས་སུ་གསོལ།  འཁོར་དང་གདན་འོད་དུ་ཞུ་ནས་རང་ལ་ཐིམ།  རང་གི་གནས་གསུམ་དུ་ༀ་ཨཱཿཧཱུྂ་གིས་མཚན་པར་བསམ།  དགེ་བ་འདི་ཡིས་མྱུར་དུ་བདག  །སངས་རྒྱས་སྨན་བླ་འགྲུབ་གྱུར་ནས།  སོགས་བསྔོ་སྨོན་བྱ།  བསྙེན་པ་བྱེད་ན་ཁྲུས་དང་གཙང་སྦྲ་ལ་གནས་པས་གཟུངས་ཐུང་འབུམ་ཕྲག་གཅིག་ཁ་སྐོང་དང་བཅས་པ་བཟླ།  ཐུན་མཚམས་སུ་ཕྱག་མཆོད་རྒྱས་བསྡུས་གང་རིགས་སམ།  སྨན་མདོ་ཆེ་ཆུང་ཇི་ལྟར་ནུས་པ་བཀླག་པར་བྱའོ།  །ཞེས་པའང་ཉེར་མཁོའི་སླད་དུ་མང་དུ་ཐོས་པའི་བྱ་བྲལ་བ་མཉྫུ་གྷོ་ཥས་སྦྱར་བ་སྟེ།  དགེ་བས་འགྲོ་ཀུན་ཕན་བདེའི་རྒྱུར་གྱུར་ཅིག  །མངྒ་ལཾ།།